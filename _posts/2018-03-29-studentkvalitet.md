---
layout: post-norw
title:  "Studiekvalitet og studentkvalitet"
date:   2018-03-29 21:56:01 +0200
category: norsk
tags: [ education, norwegian ]
site_tagline: Academic Rants
---

#### *(et svar til Professor Torbjørn L. Knutsen og Professor Emeritus Bernt Hagtvet)*

*«Studerer ikke studentene lenger?»* spør statsviterne Torbjørn
L. Knutsen og Bernt Hagtvet
[i Aftenposten 23. mars](https://www.aftenposten.no/meninger/kronikk/i/oR84LW/Studerer-ikke-studentene-lenger--Torbjorn-L-Knutsen-og-Bernt-Hagtvet). I
likhet med
[jusprofessor Benedikte M. Høgberg](http://universitas.no/nyheter/63907/jusprofessor-skjelte-ut-studentene-sine-i)
har de lagt merke til en urovekkende trend: studentene er bortskjemte
og passive, de leser og skriver ikke lengre, de tar ikke notater – de
forventer rett og slett å få ting servert på et sølvfat, om man skal
tro de opprørte professorene.

Som relativt nyansatt førsteamanuensis har jeg fremdeles basismodulen
i universitetspedagogikk friskt i minne. En av tingene vi diskuterte
var hvem som har «skylden» når noe går galt og læringsprosessen og
resultatene er dårligere enn forventet. Den naive pedagog sier «jeg
har dårlige studenter»; den litt mer selvransakende pedagog sier «det
er nok jeg som er en dårlig lærer»; mens den mer opplyste pedagog
gjerne er mer opptatt av løsninger enn skyld, og tenker «Hva er det
studentene gjør når de skal lære? Støtter aktivitetene opp om å
tilegne seg kunnskap og ferdigheter? Hvilke aktiviteter kan vi legge
opp til og stimulere til slik at læringsprosessen forbedres?».

Om vi skal ta tak i kvalitetsutfordringen, er et da altså nærliggende
å spørre seg hva vi gjør galt ved norske universiteter: *hvilke
aktiviteter er det som mangler i forskerutdanningen,
universitetspedagogisk utdannelse og videre sosialisering og
kompetanseutvikling, når anerkjente professorer som Knutsen, Hagtvet
og Høgberg finner det passende å gå ut offentlig å uttrykke en slik
fundamental mangel på respekt og forståelse for den gruppen av
mennesker de selv har valgt å vie livet sitt til å være lærere,
mentorer og forbilder for?*

## Det «omvendte vinglasset» av studenter

Blant klagemålene til Knutsen og Hagtvet finner vi slike ting som at
*«vi i dag slipper gjennom folk som aldri ville fått eksamen for 20–30
år siden»*, at studentene *«mangler faktakunnskap»* og *«spinner i
tomhet»*, og at vi har *«snillisme»* og *«absurd tilrettelegging»* i
stedet for faglige krav. De mener at der studentmassen tidligere var
som en «kjegle» med noen for flinke på toppen og mange middelmådige
nedover, har vi nå et «omvendt vinglass» med en tynn elite på toppen,
mens det er langt ned til den brede massen av dårlige og formodentlig
udugelige studenter. Om vi skal tro Knutsen og Hagtvet, vil disse ende
opp desillusjonerte, og kanskje til og med bitre og
innvandringsfiendtlige. Hadde foreleserne mine vært så desillusjonerte
og bitre, ville jeg nok vært i fare for å bli det selv også!

De to statsviterne påpeker at *«professorer har til alle tider klaget
over studentene»*, slik talløse generasjoner helt tilbake til antikken
har beklaget seg over ungdommens latskap, uhøflighet og generelle
mangel på moral. De vil likevel ha oss til å tro at *denne gangen* er
det annerledes. En slik utrolig påstand bør helst følges opp med svært
troverdige argumenter.

<div class="rightbox">
<img src="{{ "/assets/img/studentkvalitet/Raphael_School_of_Athens.jpg" | absolute_url }}" alt="Skolen i Athen, av Raphael" /> 

<p> Folk har klaget over de unges forfall til alle tider; det kjente
sitatet <em>«The children now love luxury. They have bad manners,
contempt for authority; they show disrespect for elders and love
chatter in place of exercise»</em> blir gjerne tilskrevet Sokrates, men
kommer egentlig fra <a href="https://quoteinvestigator.com/2010/05/01/misbehaving-children-in-ancient-times/">en
avhandling skrevet i 1907</a>. Men i <em>Republikken</em> lar Platon
Sokrates <a href="http://plato-dialogues.org/faq/faq003.htm">refse
forfallet både blant ungdommen, dyrene og i samfunnet generelt</a>, og
man finner liknende klagemål opp gjennom historien.  </p>
</div>

Mitt inntrykk av dagens studenter og unge er at de er engasjerte,
arbeidsomme og dyktige; ofte i større grad enn meg selv og mine
medstudenter. Det er sikkert noen som som er «dårlige studenter» i den
forstand Knutsen og Hagtvet tenker: som sluntrer unna, bruker
studielånet på festing, ikke tar ansvar for livet sitt og utdanningen
sin, hvisker på forelesningene mine og utnytter min snillisme og
absurde tilrettelegging på det groveste – *jukser gjør de sikkert
også!* Men jeg har store problemer med tro at dette er
gjennomsnittsstudenten.

## Studenter er kreative, inspirerte og inspirerende

Studentene mine er kreative, hard arbeidende, inspirerte og
inspirerende. De går løs på omfattende og vanskelige oppgaver og får
til ting som ingen førsteårsstudent ville fått til da jeg var
student. Ikke fordi de er «bedre studenter», men fordi verden, faget
og verktøyene er annerledes nå enn de var for 20 år siden.

Studentene mine tar sykehusoppholdet som en glimrende anledning til å
gjøre en ekstrainnsats på den obligatoriske oppgaven; karrer seg frem
til en A, selv om lesevansker gjør det vanskelig å lese
eksamensteksten; har opplevd de mest horrible ting, men jobber likevel
videre uten å tørre å spørre om hjelp; prøver om igjen to-tre ganger
inntil de til slutt får det til, selv om det tar flere år; spør om det
er noe de kan gjøre for å bidra til undervisningen, selv om de ikke
fikk assistentjobben; er redde for å stryke, og miste bolig og
studielån, men gjør sitt beste likevel; sluntrer unna, stryker, men
skjerper seg til slutt, fortsetter og fullfører; bruker påsken sin på
å gjøre oppgaver i faget de tok i fjor, bare for å få litt ekstra
erfaring; bruker fritiden sin på å organisere og lede kodeklubb for
barn; og de organiserer sin egen arbeidsgruppe for å bedre
undervisningskvalitetet. De er selvfølgelig også helt vanlige unge
mennesker som studerer så mye eller lite som de har tid og ork til, og
lever vanlige liv med kjærester, festing, drama, sorger, gleder og
deltidsjobber. Jeg kjenner dem ikke rett og slett ikke igjen i Knutsen
og Hagtvets beskrivelse.

I følge Knutsen og Hagtvet har studentene har *«svak intellektuell
nysgjerrighet»*, de skriftlige ferdighetene er *«mildt sagt skuffende»
*og* «resonnementene henger ofte ikke på greip»*. Om dette er rett, er
det studentenes feil? Får de trening i resonnering og skriving? Eller
har professorene lært dette på gymnaset eller i hjemmet, og forventer
at dagens unge skal ha samme bakgrunn? Om studentene er kunnskapsløse,
hvilke grep taes i undervisningen for å bøte på dette? Og, er dette
kunnskap som studentene oppfatter som relevant, eller er det slik at
de selv heller legger vekt på andre ferdigheter og kunnskaper?

## Digitale Verktøy – en kilde til forfall?

Knutsen og Hagtvet ønsker ikke å kritisere digitale verktøy, men vil
kritisere studentenes bruk av dem; dette er «skjermens forbannelse»,
sier de. I likhet med Høgberg trekker de frem at studentene har
tilgang på tilnærmet uendelige digitale ressurser, men de bruker dem
ikke *«riktig»*: de henviser *«ikke lenger til bøker, men til
[mer eller mindre tilfeldige] internettadresser»*; de tilegner seg
ikke kunnskapen, de bare regner med at den ligger tilgjengelig noen
tastetrykk unna. Om dette er korrekt, er det faktisk et tegn på
*«forfall»*? Eller er det et tegn på mangelfull undervisning? Eller
rett og slett fordi studentene tilpasser seg og prøver å gjøre det
beste ut av samfunnet de lever i?

Det er klart at en del kunnskap må internaliseres eller
*«innforlives»*, om at man skal kunne resonnere, reflektere og
diskutere. Slike ferdigheter må også trenes opp; jeg antar at de
færreste professorer lærte seg kritisk tenking utelukkende ved å lese
om det i en bok, like lite som man lærer om det ved å lese en
blogg. Om ferdigheter inngår i læringsmålene, må undervisningen legge
opp til dette – det finnes ingen lettvint løsning på dette for
foreleseren. Så om studentene har *«lite skrivetrening»*, hva med å
gjøre noe med det? Om de ikke tenker kritisk, bør man ikke forvente at
lærer det på et bachelorstudium i statsvitenskap?

Internett har glimrende muligheter for å trene opp refleksjon og øve
seg på å uttrykke seg konsist og presist; man har mulighet til å lese
hva andre tenker, og diskutere med fageksperter som en vanlig student
aldri ville fått anledning til å møte i tidligere tider. Kanskje
akkurat dette ikke passer inn i statsvitenskap, eller at det mangler
et online fagmiljø der; men å implisere at digitale verktøy generelt
forårsaker utdanningsmessig forfall vitner om – rett og slett –
manglende vilje til å *«tilegne seg kunnskap»* og manglende evne til
*«selvstendig og moden analyse»* av sin egen og studentenes rolle i
utdanning og samfunn.

Internett tilbyr betraktelig mye mer informasjon enn
Universitetsbibliotekene gjorde i tidligere tider – og selv om mye
eller kanskje det meste av denne informasjonen er verdiløs, er likevel
mengden av nyttig kunnskap overveldende. Mengden *fagkunnskap* vil i
de aller fleste fagfelt etterhvert vokse eller ha vokst seg så stor at
intet menneske vil ha plass til den i hodet sitt, eller tid nok i
livet sitt til å lese og tilegne seg alt. Studentene vet nok dette
utmerket godt, det er gjerne nettopp derfor de *«ser liten vits i å
tilegne seg kunnskap»*, slik Knutsen og Hagtvet uttrykker det.

Det betyr ikke at studentene nødvendigvis alltid har rett, eller at de
ikke skal lære fakta og «kjedelig» kunnskap. Som fagpersoner er det
opp til oss å vite og bedømme hva studentene bør lære. Men det kan
være at enkelte detaljer er unødvendige å pugge; og det kan være at en
del av plassen i studieprogrammet og i studenthodene heller bør brukes
til lære dem å finne frem i og utnytte de digitale verktøyene de vil
kunne og *må* lene seg på i dag og i fremtiden. De vil trenge å kunne
abstrahere, å finne det som er relevant for dem i situasjonen, å se
bort fra detaljene som er uviktige, og å filtrere vekk støyen.

## Kulturkonflikt mellom generasjonene

Jeg tenker at diskusjonen fundamentalt sett handler om kulturkonflikt
og kulturforståelse. Som de fleste andre av oss vil nok Knutsen og
Hagtvet lære opp og forme ungdommen i sitt bilde. Her får man
terminologien med «gode» og «dårlige» studenter; de gode har den rette
bakgrunnen, de er mottakelige for å læres opp slik forrige generasjon
var det, og de vil skikke seg vel uten at man trenger å legge for mye
arbeid i undervisningen. Så gjelder det bare å få filtrert vekk de
dårlige studentene så fort som mulig. Kronikken til Knutsen og Hagtvet
ser ut til å implisere slik filtrering, og dette er ikke en uvanlig
tanke i høyere utdanning – jeg har selv hørt det bli diskutert
åpent. Er vi virkelig så late, og så dårlige pedagoger at vi ikke er
villige til å møte studentene slik de er, og hjelpe med å forme dem
til det de trenger å bli?

Den norske modellen er bygget på at alle skal være med, og ha like
muligheter Det er godt mulig at ikke alle trenger eller vil ha glede
av en universitetsgrad; og det er også lov å diskutere om den norske
modellen kanskje er feil, og at høyere utdanning skal være forbeholdt
de flinkeste, eller de rikeste, eller de med rett sosial bakgrunn. Men
om det er slike endringer de to statsviterne vil oppnå, bør de kanskje
heller skrive kronikk om det – det er mildt sagt utidig å møte
studentene med slik utilslørt forakt, når de bare har benyttet seg av
mulighetene samfunnet vår tilbyr dem og oppfordrer dem til å benytte
seg av.

## Professorer *skal* være pedagoger 

Professor Høgberg er ikke like ekstrem i sin kritikk somm Knutsen og
Hagtvet, og har en del gode og godt motiverte poenger i sine
uttalelser.  Jeg vil tro det er bred enighet, også blant studenter, om
at hetsing og mobbing er uakseptabelt. Men gullkornet om at
«professorer skal ikke ha pedagogiske evner» er både uriktig og vitner
om feil innstilling til jobben. Om det ikke var det da Høgberg ble
ansatt, så er det nå helt klart formelle krav om pedagogisk kompetanse
når man ansetter i førstestillinger og når man vurderer opprykk til
professor. Men det er klart at det å undervise ikke er en enkel
oppgave, og i likhet med kritisk tenkning og vitenskapelig skriving må
det trenes opp. Og som vi har sett over, så er opptrening av
ferdigheter arbeidskrevende, og det trenger ikke være slik at
pedagogiske ferdigheter er noe professorer må skaffe seg selv. Men da
er det gjerne flere en bare studentene man må slutte å «dulle med»,
som Knutsen og Hagtvet så fint uttrykker det.

Som universitetslærere er ikke jobben vår å produsere blåkopier av oss
selv, uansett hvor fantastiske vi måtte være. Vår oppgave er å gi de
neste generasjonene den bakgrunnen de trenger i *sin verden* – som
ikke vil være den samme som *vår verden*, som igjen er forskjellig fra
våre foreldres verden. Kulturgapet mellom disse er allerede stort nok
til at Knutsen og Hagtvet roper varsku om at verden går under og
samfunnet forfaller. Dette er kanskje også riktig fra deres
synspunkt. Hvis de vil at studentene skal oppleve dem som relevante,
bør de kanskje sette seg ned og prate med dem, finne ut hva de har
fylt hodene sine med hittil, og se hvordan verden ser ut med deres
øyne – den er ikke så ille som ryktene sier.

Det er ikke slik at kunnskapen og ferdighetene til en professor (eller
førsteamanuensis) er verdiløs; og de fleste studenter går i gang med
studiene nettopp for å lære av de som *virkelig* har peiling på ting;
men både studentene og vi som lærere fortjener at vi bygger videre på
all den kunnskapen og ferdighetene som studentene allerede har, selv
om den er annerledes enn når man selv begynte.

Det kan også være greit å ha trent studentene grundig i å vise
forståelse, omsorg og fleksibilitet overfor andre; absurd
tilrettelegging fra *studentenes* side kan komme godt med den dagen
man skal prøve å gjenoppbygge tilliten etter å ha omtalt dem som
udugelige tapere i Aftenposten.

---

*Anya Helene Bagge, førsteamanuensis i programmeringsspråk ved Universitetet i Bergen.*
